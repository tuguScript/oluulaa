---
layout: blog
title: Preparing the Next Generation of IT. Professionals with Shagai Nyamdorj
date: 2019-10-22T03:47:32.757Z
thumbnail: /img/72102948_711434279331288_6985601076711915520_n.jpg
author: Баярсайханы Золзаяа
---
**Сайн байна уу? Танд энэ өдрийн мэнд хүргэе. Бидний урилгыг хүлээн авч, үнэт цагаасаа зав гарган ирсэнд баярлалаа. Та өөрийнхөө талаар болон Нeст Акадeмийг байгуулсан түүхээсээ бидэнтэй хуваалцахгүй юу?**

- - -

Н.Ш: Сайн. Сайн байна уу? Өнөөдөр энэхүү уулзалтанд ирсэн бүх хүмүүстээ энэ өдрийн мэнд хүргэе. Намайг Нямдоржын Шагай гэдэг. ITS хэмээх төв Америкийн банк, санхүүгийн байгууллагад  хөгжүүлэгчээр, Япон болон Монгол дахь Fuji Infox компанид тус тус ажиллаж байгаад 2015 оноос 2019 он хүртэл Амазон компанид ахлах технологийн инжинерээр дэвшин ажиллаж байсан. Oдоо Offerup компанид технологи хариуцсан ахлах инжинерээр ажиллахын зэрэгцээ Нест Академийн гүйцэтгэх захирлаар ажиллаж байна.  

Монгол улсад тулгамдаж буй маш олон асуудлууд бий. Гэхдээ Монгол хүний үнэлэмж, хөгжил бол хамгийн нэн түрүүний асуудал гэж боддог. Тийм ч учраас эх орныхоо ирээдүй болох хүүхэд залуусаа орчин цагийн хамгийн хурдацтай хөгжиж буй салбар болох мэдээлэл, тeхнологийн чиглэлээр бэлтгэхээр шийдэн 2018 онд Нeст Академийг санаачлаад 2018 оны 9 сараас эхлэн гүйцэтгэх захирлаар нь ажиллаж байна. Нeст Академи нь дэлхийн хэмжээний 10,000 Монгол инжинерүүдийг бэлтгэх зорилго тавин ажиллаж байгаа сургалтын төв буюу дугуйлан юм. 

Aнх 2011 онд Цахиурын хөндийд өөрийн компаниа байгуулж саятан болоод МУ-ынхаа хөгжилд хувь нэмэр оруулна гэсэн хүсэл, зорилгоор дүүрэн АНУ-д ирж байлаа. 2011-2014 онуудад олон ч Стартап байгуулж өдөр шөнөгүй код бичин зорилгодоо хүрэхээр ажилладаг байсан боловч аль нь ч амжилттай болоогүй. Ер нь бодоод байхад өөрөө хийж чадна гээд ганцаараа л гүйгээд байдаг байсан. Харин аливаа зүйлд тэр дундаа урт хугацаанд тогтвортой, амжилттай ажиллаж олон хүнд хүрсэн үйлийг хийхээр зорьсон бол ганцаараа биш багаараа ажиллавал илүү амжилтанд хүрэх юм байна гэдгийг эдгээр жилүүдэд маш сайн ойлгож 2015 онд Амазон компанид ажилд орсoн. Амазонд ажилд орох зам маань тийм ч амар байгаагүй. Маш олон компанид өргөдлөө өгч олон ч компаниас татгалзсан хариу авч байсан ч бууж өгөлгүй хичээсээр Амазонд ажил орж байсан. Гэхдээ би орж чадсан юм чинь өшөө олон монголчууд маань орж чадна. Надаас илүү олон мундаг хүмүүс байгаа Mонголчуудтайгаа холбогдож олуулаа болоё гээд Монгол хүмүүсийг Амазонд ажилд ороход нь туслахаар зөвөлгөө өгдөг болсон. 2016 онд Амазон Монголоос хүмүүсийг авах боломжтой болсон гээд тэнд нэлээн олон хүмүүсийг бэлдээд 25 хүний resume цуглуулаад бүгдийг нь apply хийлгэсэн боловч харамсалтай нь миний зөвөлгөө өгсөн хүмүүс Амазонд орж чадаагүй. 

Ингээд сэтгэлээр уначихсан явж байгаад 2016 онд Олонлог сургууль IT-н хүүхдүүд бэлдэж байна гээд хамтарч ажиллахаар болсон. 2017 онд бид нар нэлээн амжилт үзүүлсэн. 2-3 хүүхдэд хамтраад зөвөлгөө өгөөд хичээлийн дараа 4 цаг  програмчлал заадаг байсан. Эдгээр хүүхдүүд маань Харуул Занги тэмцээнд орж түрүүлээд програмчлалын олимпиадуудад нэлээд дээгүүр байр эзэлсэн. Ажил дээр гарсан хүмүүс шинийг хүлээж авах, хувьсах чадвар багатай санагдсан. Харин хүүхдүүд аливааг сурахдаа хялбар, хурдан, сийрэг ухаантай санагдсан учраас хүүхдүүдтэй голчлон ажиллахаар шийдсэн. Энэхүү хөтөлбөрөө өргөжүүльe гэсэн боловч санхүүгийн хөшүүрэг байхгүй гээд Олонлог сургууль дээрээ үр дүнд хүрээгүй. Тиймээс бид хөрөнгө оруулагч олоод Нeст Акадeмиа 2018 онд байгуулсан түүхтэй.

Бид хичээлүүдээ 7 хоногт 15 цаг ордог. Жилдээ 400 цагийн хичээлийг 8 сар заах юм. Нийтдээ 4 жилийн хөтөлбөртэй. Software engineering, design coding гэсэн 2 үндсэн чиглэлээр зааж байгаа. Нийтдээ 1600 цагийн үндсэн програмтай төлөвлөгөө гарган ажиллаж байгаа. 

Манай сургалтын бас нэгэн онцлог нь багш хүүхдийн харилцааг аль болох чөлөөтэй байлгаж, сургалтын арга барилаа уламжлалт буюу instruction based биш project based-ээрээ онцлогтой. Өөрөөр хэлбэл энийг хий гэж үйлдэл бүрийг нь дэс дараатайгаар заах биш хүүхдийн бүтээлч байдлыг хөгжүүлж илүү практик байдлаар заадаг.

Монголд диплом, гэрчилгээг чухалчилдаг бол манайх үр дүнг чухалчилж жил бүр хүүхдүүдээ төгсөхөд нь хүүхдүүдийнхээ хийсэн бүтээлээр өдөрлөг зохион байгуулж байгаа. Дизайны хичээл дээр хүүхдүүд youtube, facebook-н загвараар дуурайлгаж хийж үзэж байгаа. Энэ оны 6 сарын 9-нд Нест Академийн анхны төгсөгчид найман сарын турш сурсан мэдсэн зүйлстээ тулгуурлан бүтээсэн гар утасны апп, тоглоомуудаа олон нийтэд танилцуулсан “Demo Day 2019” нэртэй энэхүү өдөрлөгөө амжилттай зохион байгуулсан.

Манайх чанартай сургалт, чадварлаг сурагчдаараа бусад сургууль, сургалтын төвөөс ялгарахыг зорихоос гадна багш нарынхаа хөгжилд болон цалин дээр нь анхаарч төлөвлөгөө гарган ажиллаж байгаа. 2024 он гэхэд багш нарынхаа цалинг сарын $3000 буюу жилийн $36,000 болгоно. FAANG буюу Facebook, Apple, Amazon, Netflix, Google гэх мэт дэлхийн технологийн томоохон компанид ажлын ярилцлага өгөөд шууд тэнцэх чадвартай багш нарыг бэлтгэнэ гэж зорьж байгаа. Олон улсад хүлээн зөвшөөрөгдсөн чадвартай багш нартай байна гэсэн үг. Тийм чадвартай хүмүүст $3000 цалин өгнө гэдэг бол чадварыг нь доогуур үнэлж байна  гэсэн үг. Гэхдээ яагаад  $3000 гэдэг тоог онцолж байна вэ? гэдгийг тайлбарлаж өгье. Одоо баруун эргийн Сиэтл, Бэй Ариад ажилладаг кодер хүмүүсийн жилийн дундаж цалин $100,000 гэж бодоё. Зарим нь үүнээс доогуур байгаа. Үүний ойролцоогоор 35% нь татварт явж байгаа. Тэгэхээр 75,000$ гар дээрээ авна. Үүнээс байр болон амьдрах өртөгийн зардал 20-30,000$. Гар дээр ирж байгаа бодит орлого нь хадгаламж ойролцоогоор $36,000 хавьцаа л байгаа. Тэрнээс ч бага байгаа. Тэгэхэд бид нар сарын $3000 цалин өгөх юм бол жилийн 36,000$ болно. Монголын амьдрах зардал бол хамаагүй бага ш дээ. Татвар ч хамаагүй бага. Тэгэхээр заавал бид нар Америкт насаараа биш Монголд очоод бас ажилллаад хүссэн орчиндоо ажиллаж амьдрах орчинг бүрдүүлэхийн төлөө зорьж ажиллаж байгаа. 

Үүнээс цааш зочин маань үзэгчдээс ирсэн асуултанд хариулсан байгаа. 

- - -

**Нест Академи элсэгчиддээ ямар шаардлага тавьдаг вэ?**

- - -

Найм дугаар анги төгссөн буюу 13-аас дээш насны хүүхдүүд хамрагдах боломжтой. Бага насны хүүхдүүдэд зориулсан хөтөлбөр байсан боловч бага насны хүүхдүүдийн тогтож суух чадвар болон төвлөрөх чадвар бага байдаг.  

Элсэх хүсэлтэй олон хүүхдүүд байгаа. Нийт 600 хүүхэд сурах хүсэлтээ өгсөн. Тиймээс сургалтаа чанартай байлгах үүднээс энэ жилээс элсэлтийн шалгалтаа хүндрүүлж байгаа. Эхний шатны шалгаруулалт нь математик болон IQ дээр суурилна. Мөн дизайн болон асуудал шийдэх гэх мэт 3-4 шалгууртай. Гэхдээ хүүхдүүдийн хандлага маш чухал. 

Ер нь багш нарийн хамгийн их нервийг бардаг зүйл бол хичээлээ тасалдаг, хоцорч ирдэг, суръя гэсэн сонирхолгүй хүүхдүүд багш нарын нийт энергийн  90 хувийг авдаг. Сурах сонирхолгүй нэг хүүхэд дээр төвлөрснөөс сурах хүсэлтэй 10 хүүхэд дээр төвлөрсөн нь хамаагүй үр дүнтэй байдаг учраас нэг том шалгуур бол сурагчийн хандлага юм.  

Ямар ч арын хаалгагүй шалгаруулж авна. Tөлбөрийн хувьд 3 сая байсан энэ жилээс 4 сая болгож байгаа. Бусад хувийн сургуулиудтай харьцуулахад харьцангуй хямд үнэтэй байгаа. Төлбөрийн чадамжгүй хүүхдүүдэд зориулан IT компаниудтай хамтран 2-3 хүүхдэд тэтгэлэг өгнө. Яваандаа энэ тэтгэлэгт хөтөлбөрөө өргөжүүлнэ гэж зорьж байгаа.

Мөн хоёр дахь жилдээ төгссөн хүүхдүүд бүгд зундаа цалинтай дадлага хийнэ. Энэ нь бараг дараа жилийнхээ сургалтын төлбөрийг олох боломжийг олгож байгаа юм. 

**Багш нараа ямар шалгуураар сонгож авдаг вэ? Төгсөгчдөөсөө сонгож багшлуулах боломжтой юу?** 

- - -

Мэргэжлээрээ буюу код, дизайнаар хоёроос дээш жил ажилласан туршлагатай байх ёстой. Ярилцлага авна. 

Ерөнхийдөө багш нараа хоёр аргаар цаашид бэлдэнэ. 

1. Одоо бид үндсэн багш нараас гадна чадварлаг, мэргэжлээрээ өсөж дэвших сонирхолтой оюутнуудтай хамтарч ажиллан  туслах багшаар буюу цагаар ажиллуулдаг. Цаашдаа эдгээр оюутнууд маань туршлага хуримтлуулаад, бидэнтэй тогтвортой ажиллах сонирхолтой бол үндсэн багшаар ажиллуулах боломжтой. Тэдгээр оюутнууд болон манай академийн төгсөгчдөөсөө багш бэлдэх зорилготой байгаа. Эхний жилийн төгсөгчдөө зуны дадлага хийлгээд мэргэжлийн чадварыг нь өсгөөд тэр хүүхдүүдээсээ шилж байгаад заримыг нь багш болгоод анхан шатны хичээлүүдээ заалгах зорилготой байгаа. Эхний хэсэг нь дараа дараагийн хойч үедээ заадаг үргэлжлэх холбоос бүхий тасралтгүй урсгал бий болгохыг зорьж байгаа.  
2. Багш нарынхаа цалинг $3000 болгож АНУ-д байгаа технологийн инжинерүүдийг Монголд ажиллуулах бодлоготой бaйгаа. МУ-ын олон чадварлаг IT инжинерүүд АНУ болон дэлхийн өндөр цалинтай компанид ажиллаж байгаа. Тэдгээр инженерүүдтэй хамтарч ажиллах сонирхолтой. 

**Нeст Академид зөвхөн арван жилийн хүүхдүүд хамрагдах боломжтой юу?**

- - -

Энэ жилээс бид Gap Year гэдэг шинэ хөтөлбөр эхлүүлж байгаа. Арван жилээ дөнгөж төгсөөд байгаа хүүхдүүдэд бүтэн цагаар хичээл заах гэж байгаа. Одоо бүртгэл нь эхэлсэн байгаа. 

**Сургалт дууссаны дараа төгсөгчидөө гадаадад гаргаж ажиллуулах сонирхолтой байна уу? Эсвэл монголдоо ажиллуулах хүсэлтэй байгаа юу? Нeст Академи болон бүүт кэмп ямар ялгаатай вэ?**

- - -

Гадаадад байгаа монголчуудаа Монголдоо ирж ажиллахыг уриалж байгаа. Нeст Академи нь Монгол улсад 10,000 технологийн инжинер бэлдэх зорилготой. Технологийн инжинерүүдийн цалин өндөр. Үүнийгээ дагаад тэдгээрийг тойрсон гэр бүлийн эдийн засгийн байдал яригдана. 10,000 xүн амын эдийн засгийн чадавхи яригдаж байгаа. 10,000 хүн гэр бүлтэйгээ нийлээд ойролцоогоор 30-аад мянган хүн буюу Монгол улсын хүн амын нэг хувь юм.  МУ-н хүн амын амжиргааны түвшин, эдийн засгийн байдал сайжирна хүн амын орлогод асар их өөрчлөлт авчирна гэсэн судалгаа байдаг. Тэгэхээр бид нэр зөвхөн 10,000 технологийн инжинер бэлдэх зорилготой бус Монгол улсын хүн амын нэг хувь дээр бид төвлөрч ажиллаж байгаа юм. Нэг хувийг л санхүүгийн эрх чөлөөтэй бас аз жаргалтай амьдруулахад Монгол улсад асар том өөрчлөлтиийг авчирна гэдэгт итгэж байгаа. Ийм ч учраас бид нэг түмэн инжинерийг бэлтгэх зорилготой ажиллаж байгаа юм.

**АНУ-д амьдарч байгаа хүүхдүүдэд зориулсан сургалт зохион байгуулах боломжтой юу?** 

Энэ бол маш их асуудаг асуулт байна. Уг нь бол сургалт зохион байгуулмаар байдаг боловч хүүхдүүд болон багш нар нь бүгд нэг хотод төвлөрөн амьдардаггүй Америк даяар тархан суурьшсан учраас алсын зайны сургалт хийх шаардлагатай болдог. Гэвч алсын зайны сургалт нь чанартай сургалт болдоггүй сул талтай.

**Нeст Академийн үйл ажиллагаанд АНУ-д ажиллаж байгаа монгол инжинерүүд хэрхэн хамтарч ажиллах боломжтой вэ?** 

Бид менторшип хөтөлбөр буюу АНУ-д ажиллаж байгаа Монгол инжинерүүд Монголд байгаа хүүхдүүдэд онлайнаар зөвөлгөө өгөх хөтөлбөрийг эхлүүлсэн. Сонирхсон хүмүүс холбогдоорой. Хамтарч ажиллах бүрэн боломжтой шүү.

![](/img/image-from-ios.jpg)
